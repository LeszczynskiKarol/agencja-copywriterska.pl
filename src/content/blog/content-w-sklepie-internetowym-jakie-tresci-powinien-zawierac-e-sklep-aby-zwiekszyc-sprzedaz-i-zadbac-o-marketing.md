---
title: "Content w sklepie internetowym - jakie treści powinien zawierać e-sklep, aby zwiększyć sprzedaż i zadbać o marketing?"
description: "Prowadząc sklep internetowy, inwestujesz w marketing, pozycjonowanie, obecność w social mediach, ale czy pamiętasz o wypełnieniu odpowiednio dobranym,..."
publishDate: 2023-05-21
author: "Karol Leszczyński"
category: "E-commerce"
image: "/blog/content-w-sklepie-internetowym-jakie-tresci-powinien-zawierac-e-sklep-aby-zwiekszyc-sprzedaz-i-zadbac-o-marketing.jpg"
imageAlt: "content w sklepie internetowym jakie tresci powinien zawierac e sklep aby zwiekszyc sprzedaz i zadbac o marketing"
featured: false
draft: false
---

<p><strong>Prowadząc sklep internetowy, inwestujesz w marketing, pozycjonowanie, obecność w social mediach, ale czy pamiętasz o wypełnieniu odpowiednio dobranym, wartościowym contentem? Jeśli zastanawiasz się, jakie treści tworzyć na stronie e-commerce i dlaczego ich jakość ma znaczenie dla Twojego biznesu, zapoznaj się z tym artykułem. Znajdziesz w nim porady, których wdrożenie pomoże Twojemu sklepowi internetowemu.</strong></p>
<h2>Content marketing i jego znaczenie w sklepie online</h2>
<p>Jednym z powodów, dla których opłaca się inwestować w wartościowe, unikalne i profesjonalnie napisane treści, jest pozycjonowanie. Twój sklep internetowy powinien być widoczny w Google, w czym pomagają teksty spełniające wymagania wyszukiwarek internetowych, które zostały zoptymalizowane pod kątem SEO. Dzięki temu Twój potencjalny klient może łatwiej znaleźć Twoją witrynę. Strona regularnie wzbogacana o wysokojakościowy, odpowiedni content jest faworyzowana przez algorytmy, w związku z czym Google często wyświetla ją użytkownikom.</p>
<p>Kolejna kwestia to budowanie profesjonalnego wizerunku, w którym pomaga dodawanie unikalnych i wartościowych treści dotyczących produktów oraz usług. Wyobraź sobie, że klient przeglądający Twoją stronę porównuje ją z konkurencją i zastanawia się, która oferta będzie dla niego najlepsza. Jeśli widzi, że Twój sklep internetowy prezentuje dodatkową, interesującą wartość świadczącą np. o znajomości danej tematyki, będzie bardziej skłonny do złożenia zamówienia właśnie u Ciebie.</p>
<p><strong>Powody, dla których wysokiej jakości content marketing jest kluczowy w e-commerce:</strong></p>
<ul><li>pozycjonowanie,</li>
<li>wizerunek,</li>
<li>sprzedaż.</li>
</ul>
<p>Lepszy wizerunek i skuteczniejsze SEO to wyższa konwersja, a więc większa sprzedaż. Na końcu zawsze chodzi przecież o uwagę użytkownika i zyski generowane przez Twój biznes online, które mogą być jeszcze bardziej satysfakcjonujące właśnie dzięki profesjonalnym treściom. W takim razie jaki content w sklepie internetowym powinien się znaleźć?</p>
<img alt="" src="https://www.agencja-copywriterska.pl/wp-content/uploads/2023/05/Content-do-sklepu-online-znaczenie-410x1024.jpg" style="width:354px;height:884px"/>
<h2>Opis rodzajów treści w sklepie internetowym</h2>
<p>Zastanówmy się zatem, jakiego typu tworzyć treści i wycisnąć z nich tyle, ile się da. To Twoja wizytówka, dlatego opłaca się w nie inwestować. Jeżeli brakuje Ci czasu lub chęci, aby zająć się nimi we własnym zakresie, nasza <a href="https://www.agencja-copywriterska.pl/">agencja copywriterska</a> może Cię wyręczyć w ich przygotowaniu.</p>
<h3>Tekst na stronę główną</h3>
<p>Duża część użytkowników odwiedzających Twoją witrynę prawdopodobnie trafia na stronę główną lub przechodzi na nią z innych podstron w serwisie. Ma ona bardzo duże znaczenie zarówno dla pozycjonowania, jak i wizerunku, dlatego warto zadbać o jej odpowiednie przygotowanie. Content w tym miejscu może zawierać np. opis działalności firmy, asortymentu, sposobu rozliczenia, form dostawy, polecanych produktów w sklepie czy aktualnych promocji.</p>
<h3>Opisy produktów</h3>
<p>Niezależnie od tego, jaki asortyment oferujesz, za absolutnie kluczowy element e-sklepu należy uznać <a href="https://www.agencja-copywriterska.pl/opisy-produktow/">opisy produktów</a>. Właśnie na stronach produktów Twój potencjalny klient podejmuje decyzję zakupową i składa u Ciebie zamówienie lub rezygnuje z niego i przechodzi na inną witrynę. Aby zechciał kupować u Ciebie, warto zadbać o wypełnienie kart produktowych zachęcającymi treściami.</p>
<p>Opis produktu skuteczny pod względem marketingu i dostosowany do wymogów wyszukiwarek to dobra inwestycja w biznes online. Dowodzą tego nie tylko doświadczenia naszej agencji copywritingu, ale również statystyki, zgodnie z którymi aż <a href="https://www.onespace.com/blog/2017/08/10-stats-prove-importance-e-commerce-product-content-infographic/">87% osób robiących zakupy w sieci uważa content za bardzo ważny</a> z punktu widzenia podejmowania decyzji konsumenckich.</p>
<h3>Opisy kategorii</h3>
<p>O ile coraz większy odsetek właścicieli i menadżerów sklepów internetowych zdaje sobie sprawę, że opis produktu jest kluczowy, o tyle wciąż jeszcze sporo pozostaje do zrobienia w kwestii treści na podstronach kategorii i podkategorii. Często zdarza się, że są one puste i pozbawione jakichkolwiek tekstów, a zawierają jedynie wykaz sprzedawanych produktów. To błąd – każda pusta podstrona bez contentu oznacza niewykorzystanie potencjału na przyciągnięcie klienta i może negatywnie odbijać się na widoczności sklepu internetowego. Jeśli chcesz ją zwiększyć, pamiętaj, żeby zamieścić opisy kategorii na stronie.</p>
<img alt="" src="https://www.agencja-copywriterska.pl/wp-content/uploads/2023/05/obraz-1-1024x568.png"/>
<p><em>Fragment opisu kategorii spodni turystycznych w sklepie Decathlon.</em></p>
<h3>O nas/o firmie</h3>
<p>Microsoft ma Billa Gates, potęgę Apple zbudował Steve Jobs, a Twittera reprezentował Elon Musk. Kto stoi za Twoim biznesem? Publikacja informacji o powstaniu czy zespole firmy to dobry ruch na stronie, ponieważ buduje wiarygodność marki i pokazuje, że stoją za nią prawdziwi ludzie z krwi i kości, którzy mają swoje historie, wartości, emocje i przeżycia. Podkreślenie celów, ideałów czy przewag konkurencyjnych, zaprezentowanie pracowników z imienia i nazwiska albo wskazanie najważniejszych dat i momentów z dziejów firmy to przykładowe pomysły na wypełnienie contentem podstron „o nas” czy „o marce”.</p>
<h3>Blog</h3>
<p>Nie tylko opisy produktów i kategorii, ale również rozbudowane treści blogowe warto regularnie publikować w sklepie internetowym. Za ich pomocą możesz pokazać się jako ekspert – to szczególnie istotne w przypadku sprzedaży asortymentu przeznaczonego dla specjalistów czy wąskiego grona odbiorców. W zależności od rodzaju oferty <a href="https://www.agencja-copywriterska.pl/artykuly-i-tresci-blogowe-prowadzenie-blogow-firmowych/">prowadzenie bloga firmowego</a> może budować inny wizerunek marki, do której publikowane artykuły powinny zostać dostosowane.</p>
<h3>Poradniki/tutoriale</h3>
<p>Jak posługiwać się produktami sprzedawanymi na stronie Twojego sklepu internetowego? Jakie są ich najważniejsze zalety? W jaki sposób je serwisować albo konserwować? O czym pamiętać podczas użytkowania? To tylko przykładowe pytania, na które mogą odpowiadać poradniki zamieszczane w witrynie. Za pomocą profesjonalnych tutoriali budujesz wiarygodność w branży e-commerce.</p>
<h3>FAQ</h3>
<p>Podobną funkcję pełni sekcja obejmująca najczęściej zadawane pytania wraz z odpowiedziami, czyli FAQ. Poza tym, że zawiera informacje dotyczące oferty, można w niej zamieścić również wskazówki na temat płatności, przesyłki, zwrotu czy reklamacji towaru.</p>
<h3>Hasła reklamowe</h3>
<p>Znajdujące się na stronie głównej slogany nakłaniające do skorzystania z obniżek, nowości, promocji, pakietów i innych korzyści; hasła podkreślające zalety oferty czy sugestywne przyciski CTA zachęcające do złożenia zamówienia mogą być dobrym narzędziem sprzedażowym. Krótkie, marketingowe treści wpływają na wyobraźnię, np. poprzez podkreślenie atrakcyjnej ceny. Jednocześnie pozwalają właścicielowi sklepu internetowego na zwrócenie uwagi na kluczowe elementy asortymentu.</p>
<img alt="" src="https://www.agencja-copywriterska.pl/wp-content/uploads/2023/05/obraz-2-1024x428.png"/>
<p><em>Hasła reklamowe na stronie perfumerii Douglas.pl.</em></p>
<h3>E-booki</h3>
<p>Jak zaimplementować e-book do swojej strategii, aby jak najwięcej zyskać? To dłuższa forma tekstu, w której warto np. zaprezentować się jako ekspert w danej dziedzinie, zawrzeć dokładny opis oferty czy przedstawić szczegółowe warunki współpracy. W zależności od przyjętych celów ebook może mieć charakter sprzedażowy, informacyjny czy wizerunkowy bądź w różnych proporcjach łączyć w sobie każdy z tych aspektów.</p>
<p>Przykładowo, dobrym pomysłem dla sklepu online z artykułami elektrycznymi jest stworzenie e-booka poradnikowego pokazującego, jak używać konkretnych produktów. Z kolei internetowa apteka może skoncentrować się na contencie skupionym na tematach zdrowotnych, a hurtownia z odżywkami dla sportowców opisać w ebooku działanie poszczególnych związków zawartych w sprzedawanych suplementach.</p>
<h3>Artykuły sponsorowane</h3>
<p>Treści sponsorowane nie są publikowane w sklepie internetowym, lecz mimo to z uwagi na korzyści związane z ich użyciem warto je omówić. <a href="https://www.agencja-copywriterska.pl/pisanie-artykulow/">Pisanie artykułów </a>np. dotyczących produktów oraz usług oferowanych, a następnie zamieszczanie ich na zewnętrznych witrynach pomaga w promocji i pozycjonowaniu strony. <a href="https://linkhouse.pl/artykul/artykuly-sponsorowane-jak-wybrac-portal-i-maksymalnie-wykorzystac-publikacje/">Jak pokazują statystyki</a>, prawie 97% badanych firm, które na budowanie zaplecza linków przeznaczają więcej niż 500 zł miesięcznie, decyduje się na regularne publikowanie artykułów sponsorowanych. Stronę docelową, na której content zostanie umieszczony, możesz znaleźć samodzielnie lub za pośrednictwem platform zrzeszających reklamodawców i wydawców, takich jak np. WhitePress czy Linkhouse.</p>
<h3>Newsletter</h3>
<p>Newsletter polega na wysyłaniu wiadomości e-mailowych osobom, które się do niego zapisały. Zamieszcza się w nim np. informacje dotyczące nowych produktów pojawiających się w ofercie, aktualnych promocji, wydarzeń organizowanych przez sklep i innych wiadomości, które jako właściciel czy menadżer chcesz przekazać odbiorcom.</p>
<img alt="" src="https://www.agencja-copywriterska.pl/wp-content/uploads/2023/05/obraz-3-1024x462.png"/>
<p><em>Zachęta do zapisania się do newslettera w sklepie zoologicznym Kakadu.pl.</em></p>
<p>Niewątpliwą zaletą newslettera jest pozyskiwanie danych kontaktowych do subskrybentów, które da się następnie wykorzystać w celach promocyjnych. Problemem pozostaje jednak zachęcenie użytkowników do zapisania się do newslettera. Aby nakłonić do subskrypcji, sprzedawcy proponują rabaty i obniżki w zamian za pozostawienie swojego adresu e-mail. Prawdziwym wyzwaniem jest natomiast utrzymanie zainteresowania odbiorcy przez dłuższy czas, tak aby nie rezygnował z mailingu. Pomaga w tym dostarczanie wartościowego, tematycznego contentu, który może zaciekawić użytkownika i zapewnić mu jakieś dodatkowe korzyści.</p>
<h3>Aktualności/nowości</h3>
<p>W niektórych sklepach internetowych znajduje się zakładka „aktualności” czy „nowości”, która obejmuje najświeższe informacje na temat oferty czy innej działalności. To dobry sposób na utrzymanie uwagi klienta i zainteresowanie go asortymentem.</p>
<h3>Recenzje</h3>
<p>Kto powiedział, że teksty powinny być napisane wyłącznie przez pracowników, właściciela albo wynajętego copywritera? Warto zdecydować się również na udostępnienie witryny klientom poprzez umożliwienie im publikacji recenzji. <a href="https://trustmary.com/reviews/online-reviews-statistics-that-will-blow-your-mind/">Jak pokazują statystyki</a>, aż 93% osób robiących zakupy online przegląda opinie przed złożeniem zamówienia, a pozytywne polecenia potrafią zwiększyć sprzedaż nawet o 80%. Dane nie pozostawiają wątpliwości, że sekcja recenzji może angażować użytkownika i stanowić wsparcie dla marketingu internetowego.</p>
<h3>Polityka prywatności, regulamin</h3>
<p>A na koniec – formalności, czyli eksperckie treści mało związane z content marketingiem, które nie dotyczą Twoich produktów ani Twojej marki, nie mają znaczenia pod kątem SEO i pozostają bez wpływu na podjęcie decyzji zakupowej przez klienta. Jednak ze względów prawnych menadżerowie i właściciele sklepów internetowych muszą o nich pamiętać. Chodzi o opisanie zasad i przebiegu transakcji, obsługi posprzedażowej i przetwarzania danych osobowych – wszystkie te informacje powinny się znaleźć w regulaminie i polityce prywatności.</p>
<h2>Jak tworzyć treści do sklepu internetowego, aby zwiększyć sprzedaż i poprawić SEO?</h2>
<img alt="" src="https://www.agencja-copywriterska.pl/wp-content/uploads/2023/05/Jaka-powinna-byc-tresc-w-sklepie-internetowym-1-410x1024.jpg" style="width:355px;height:887px"/>
<p>Skoro już znasz charakterystykę poszczególnych rodzajów treści, które warto publikować, dowiedz się, o czym pamiętać w trakcie ich tworzenia. Przedstawiamy uniwersalne porady przydatne podczas pisania wszelkiego typu tekstów.</p>
<h3>Unikalność</h3>
<p>Pierwszym warunkiem, który musi spełniać content, jest oryginalność. Unikalność treści to podstawa, podczas gdy posługiwanie się tekstami już wcześniej gdzieś opublikowanymi wiąże się z ryzykiem. Jakim? Po pierwsze, wynikającym z naruszenia czyichś praw autorskich. Korzystanie z materiałów napisanych przez inną osobę to po prostu kradzież własności intelektualnej. Po drugie, duplikacja treści jest stanowczo odradzana przez wyszukiwarki i może prowadzić do spadków w SERPach, a w skrajnych przypadkach nawet do usunięcia z indeksu.</p>
<h3>Spójność z marką</h3>
<p>Zabierając się za teksty, należy zacząć od dokładnej analizy marki pod kątem wizerunkowym. Równie duże znaczenie ma szczegółowe poznanie grupy docelowej, do której oferta jest skierowana. Posługiwanie się językiem dostosowanym do odbiorców pozwala na budowanie zaufania i wzmacnianie relacji z potencjalnymi klientami. Innej komunikacji wymaga np. sklep z produktami medycznymi, którego content powinien mieć charakter dość oficjalny niż hurtownia zabawek, która może posługiwać się bardziej niezobowiązującymi treściami.</p>
<h3>Czytelność</h3>
<p>Nawet doskonale napisany pod względem merytorycznym opis produktu, artykuł blogowy czy dział FAQ nie spełni swojego zadania, jeżeli jego forma będzie mało zachęcająca. Przejrzystość tekstów jest niezwykle istotna, ponieważ użytkownik z reguły nie czyta ich od razu od deski do deski, a najpierw skanuje wzrokiem. Jeśli struktura ułatwia znajdowanie informacji i zapewnia przyjemną oraz szybką lekturę, istnieje większa szansa na to, że potencjalny klient zapozna się z zawartością.</p>
<p>W takim razie jak zadbać o czytelność nowych treści w sklepie internetowym? Podczas tworzenia artykułów, opisów i innych tekstów pamiętaj o następujących elementach:</p>
<ul><li>nagłówki – to one wyznaczają strukturę, dlatego należy je dobrze przemyśleć i logicznie uszeregować, tak aby na szczycie znajdował się nagłówek H1 (temat), następnie H2 (nazwy rozdziałów), których rozwinięciem jest H3 (podrozdziały) itd.;</li>
<li>krótkie akapity – przejrzysty tekst jest podzielony na niedługie akapity, które ułatwiają wyszukiwanie określonych informacji bez potrzeby czytania go w całości,</li>
<li>listy wypunktowane – ich zastosowanie poprawia przejrzystość contentu i usprawnia skanowanie go wzrokiem,</li>
<li>cytaty – umożliwiają wyodrębnienie kluczowych fragmentów i stanowią dodatkowe urozmaicenie wizualne,</li>
<li>pogrubienia – pełnią podobną funkcję jak cytaty,</li>
<li>zdjęcia – wszystkie teksty do sklepu internetowego zdecydowanie warto wzbogacać o zdjęcia, które mogą występować zarówno jako główny obrazek, jak i w treści,</li>
<li>infografiki, wykresy, diagramy – doskonały sposób na graficzne zaprezentowanie danych, liczb i informacji statystycznych,</li>
<li>tabele – podobnie jak infografiki, wykresy oraz diagramy, tak i tabele służą do przedstawiania zbiorów i danych liczbowych,</li>
<li>materiały wideo – nie trzeba ich tworzyć od podstaw, można zamieścić na stronie filmy z serwisów wideo czy proste animacje.</li>
</ul>
<img alt="" src="https://www.agencja-copywriterska.pl/wp-content/uploads/2023/05/obraz-4.png"/>
<p><em>Prawidłowa struktura tekstu.</em></p>
<p>Co ważne, content dobrze przygotowany pod względem formy i struktury jest lubiany przez Google. Jakie jeszcze warunki powinny spełniać opisy produktów i opisy kategorii, artykuły oraz pozostałe materiały, aby uzyskać efekt zwiększenia widoczności swojego sklepu w wyszukiwarkach internetowych?</p>
<h3>Optymalizacja SEO</h3>
<p>Teksty zoptymalizowane pod kątem SEO pomagają w uzyskiwaniu wysokich pozycji strony w wynikach wyszukiwania. Dobre przygotowanie treści pod względem pozycjonowania wymaga m.in. użycia starannie dobranych fraz. Odpowiednie słowa kluczowe powinny być dostosowane do zawartości danego tekstu, jednak trzeba się pilnować, aby nie zawrzeć ich w przesadnej liczbie. Przesycenie „keywordsami” utrudnia czytanie i może zostać odebrane przez wyszukiwarki jako spam, co obniży ranking sklepu internetowego. Każda fraza powinna pojawiać się w tekście w naturalny sposób, tak aby pozwolić użytkownikowi na płynne czytanie.</p>
<p>Dobrą praktyką, z której korzysta SEO <a href="https://www.agencja-copywriterska.pl/copywriting/">copywriting</a>, widząc w niej szanse na pozyskanie ruchu, jest linkowanie wewnętrzne, np. do innych produktów, kategorii i podstron. Również w tym przypadku ważne jest naturalne dodawanie odnośników, tak aby były użyteczne i przekierowywały do wartościowych, dopasowanych tematycznie informacji. Tak samo istotne jest prawidłowe zastosowanie znaczników meta title oraz meta description. Powinny one zawierać najważniejsze słowa kluczowe, na które jest pozycjonowana witryna.</p>
<p>Dla optymalizacji tekstów w sklepie internetowym ważna jest też przejrzysta forma i logiczna struktura, w szczególności przemyślane wykorzystanie nagłówków H1-H6, w których warto umieszczać frazy. </p>
<p>Dostosowywanie SEO treści na stronie WWW do wymagań wyszukiwarek internetowych jest ważne, jednak nie należy temu celowi całkowicie podporządkowywać copywritingu. Podczas tworzenia contentu zawsze trzeba pamiętać, że ma być skierowany przede wszystkim do żywego czytelnika, a nie algorytmów Google. Prawdziwą sztuką copywriterską jest zatem połączenie aspektów SEO z wartością dla odbiorcy.</p>
<h3>Skuteczność marketingowa</h3>
<p>Umiejętne posługiwanie się językiem do nakłonienia użytkownika do kupna produktów i zbudowania w jego świadomości pożądanego wizerunku marki zwiększa konwersję. Marketingowy i reklamowy charakter powinny mieć więc wszystkie treści do sklepów internetowych – zarówno krótkie hasła i slogany, np. zachęcające do zakupu i skorzystania z promocji, jak i dłuższe teksty. </p>
<h3>Poprawność językowa</h3>
<p>Nawet niezwykle ciekawy, zoptymalizowany pod SEO, czytelny i wartościowy dla potencjalnego klienta content może nie spełnić swojego zadania, jeżeli zawiera błędy językowe. Poprawny gramatycznie, ortograficznie, składniowo, semantycznie i interpunkcyjnie musi być każdy tekst w sklepie internetowym niezależnie od tego, czy chodzi o opisy kategorii i produktów, e-book, artykuł na blog, czy jakąkolwiek inną treść. To warunek konieczny, który należy spełnić, aby móc uzyskać za pomocą content marketingu oczekiwane efekty wizerunkowe i sprzedażowe. Zadbaj więc o to, żeby każdy tekst pojawiający się na stronie został sprawdzony przez korektora i redaktora.</p>
<h2>Wartościowe treści i content marketing w e-commerce - podsumowanie</h2>
<p>Jak widzisz, dobry content w sklepie internetowym wymaga kompleksowego i przemyślanego podejścia. Ważna jest nie tylko świadomość dotycząca typów treści, które warto publikować na stronie, jak i sposobów, w jaki powinno się to robić profesjonalnie, efektywnie i zgodnie z celami Twojej firmy. Planowanie i tworzenie tekstów do sklepu internetowego warto wobec tego powierzyć doświadczonym copywriterom, a właśnie tacy tworzą naszą agencję copywriterską. Zapraszamy do współpracy, jeśli chcesz sprzedawać więcej!</p>
