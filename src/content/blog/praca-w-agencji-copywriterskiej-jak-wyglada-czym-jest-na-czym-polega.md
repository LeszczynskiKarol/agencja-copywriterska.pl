---
title: "Praca w agencji copywriterskiej - jak wygląda, czym jest, na czym polega?"
description: "Zastanawiasz się, jak w praktyce wygląda praca w agencji copywriterskiej? Czym zajmuje się copywriter zatrudniony przez firmę specjalizującą się w..."
publishDate: 2023-05-09
author: "Karol Leszczyński"
category: "Copywriting"
image: "/blog/praca-w-agencji-copywriterskiej-jak-wyglada-czym-jest-na-czym-polega.jpg"
imageAlt: "praca w agencji copywriterskiej jak wyglada czym jest na czym polega"
featured: false
draft: false
---

<p><strong>Zastanawiasz się, jak w praktyce wygląda praca w agencji copywriterskiej? Czym zajmuje się copywriter zatrudniony przez firmę specjalizującą się w dostarczaniu treści? Jak znaleźć pracę i ile można zarobić w agencji copywritingu? Zapraszamy do lektury artykułu, w którym znajdziesz wszystkie niezbędne informacje, podane przede wszystkim z praktycznej perspektywy.</strong></p>
<h2>Praca copywritera w agencji</h2>
<p>Zawód copywritera często jest przywoływany jako przykład freelancingu, którym zajmują się „wolni strzelcy”, czyli osoby podejmujące się rozmaitych zleceń, niezwiązane na stałe z jednym pracodawcą. Tymczasem praca copywritera ma niejedno oblicze – poza freelancingiem istnieje zatrudnienia m.in. w:</p>
<ul><li>konkretnej firmie, która na stałe potrzebuje wysokojakościowych, specjalistycznych treści (np. duże koncerny i spółki, sklepy internetowe, a także instytucje publiczne i samorządowe);</li>
<li>agencji marketingowej lub interaktywnej, która oferuje m.in. prowadzenie profili w mediach społecznościowych, tworzenie i wypełnianie treścią stron internetowych, działania z zakresu PR, SEO itp.;</li>
<li>agencji copywriterskiej, która specjalizuje się w dostarczaniu treści licznym klientom, dlatego na stałe zatrudnia copywriterów.</li>
</ul>
<p>Właśnie tej ostatniej formie pracy w copywritingu poświęcamy niniejszy artykuł.</p>
<img alt="" src="https://www.agencja-copywriterska.pl/wp-content/uploads/2023/05/praca-w-agencji-copywritingu-1024x682.jpg" style="width:686px;height:456px"/>
<p><em>Praca stacjonarna w agencji copywriterskiej ma charakter zespołowy.</em></p>
<p>Jak każda praca – również ta w agencji copywriterskiej ma swoje plusy i minusy, którym za chwilę przyjrzymy się bliżej. Na pewno to dobre miejsce do rozwoju i nauki dla początkujących adeptów, którzy dopiero szlifują swój warsztat czy mają problem z samodzielnym pozyskiwaniem atrakcyjnych zleceń.</p>
<p>W trudnej, wymagającej rzeczywistości gospodarczej stałe zatrudnienie i pewność otrzymania pensji również jest atrakcyjną perspektywą. Funkcjonowanie „od zlecenia do zlecenia” czy w ramach jednoosobowej działalności gospodarczej budzi z kolei uzasadniony niepokój o to, jak przetrwać czasy inflacji czy rosnących kosztów energii.</p>
<p>Należy podkreślić, że praca agencyjna nie zawsze oznacza przywiązanie do stałego miejsca wykonywania pracy. Można rozróżnić:</p>
<ul><li>pracę stacjonarną w biurze, gdzie copywriter we wskazanych godzinach realizuje powierzone zadania i ma bezpośredni kontakt ze współpracownikami i przełożonymi;</li>
<li>pracę zdalną, która wymaga działania w domu, ale według standardów określonych przez firmę,</li>
<li>pracę hybrydową, w której w zależności od ustalanego harmonogramu część zadań wykonuje się w biurze, a część w domu.</li>
</ul>
<p>Dwie ostatnie formy stały się znacznie popularniejsze na skutek ograniczeń pandemicznych. Zdjęcie lockdownu nie oznaczało jednak masowego powrotu do biur. Część firm wciąż preferuje bowiem pracę zdalną lub hybrydową ze względu na oczekiwania pracowników czy oszczędności budżetowe.</p>
<p>Marzenie o pracy marketingowej w dużej firmie najłatwiej zrealizować poprzez przeprowadzkę do Warszawy, Krakowa, Trójmiasta czy Poznania, chociaż w dobie popularności pracy zdalnej możliwe jest zatrudnienie z dowolnego miejsca. Na odrębny artykuł zasługuje też opisanie pracy copywritera z perfekcyjną znajomością języków obcych, który bez wyprowadzki z Polski może liczyć nawet na angaż w zagranicznej agencji.</p>
<h3>Najważniejsze zalety pracy w agencji copywriterskiej</h3>
<ul><li>Copywriter nie musi samodzielnie pozyskiwać zleceń jako freelancer, skupia się jedynie na powierzonych zadaniach, a pod warunkiem spełniania wymagań może liczyć na stałe zatrudnienie, a co za tym idzie – przewidywalne zarobki.</li>
<li>Praca w trybie stacjonarnym oznacza stałe godziny i oddzielenie życia zawodowego od prywatnego. Praca zdalna pozwala dopasować się do innych obowiązków, z kolei hybrydowa może być najbardziej satysfakcjonująca i wydajna.</li>
<li>Copywriter agencyjny może liczyć na sporą różnorodność zleceń, bo nie jest na stałe związany z jednym klientem i jedną branżą, dzięki czemu unika też znużenia i trudności z tworzeniem unikatowych treści.</li>
<li>Copywriter w agencji może liczyć na wsparcie doświadczonych przełożonych i współpracowników – rozwija warsztat np. dzięki stałemu kontaktowi z korektorami, menedżerami czy specjalistami w innych, pokrewnych dziedzinach (np. marketingu, e-commerce, SEO).</li>
<li>Doświadczenie wyniesione z pracy agencyjnej ułatwia rozwój na rynku pracy m.in. w korporacjach. Jest też cennym punktem w CV – duża, dobrze prosperująca <a href="https://www.agencja-copywriterska.pl/">agencja copywriterska</a> może budzić większe zaufanie rekruterów niż praca zleceniowa czy jednoosobowa działalność gospodarcza.</li>
</ul>
<h3>Najważniejsze wady pracy w agencji copywriterskiej</h3>
<ul><li>Wskazana wyżej zaleta, czyli perspektywa stałych zarobków, może być też odczytywana jako wada – zwłaszcza przez copywriterów, którzy dzięki swoim umiejętnościom mogliby zarobić więcej jako freelancerzy.</li>
<li>Warunki pracy są regulowane przez pracodawcę – dla dotychczasowego freelancera może być to problem m.in. z dostosowaniem się do konkretnych godzin lub jednego stanowiska, miejsca.</li>
<li>Praca w agencji copywriterskiej ma charakter zespołowy, co niekoniecznie odpowiada osobom preferującym indywidualność, odrębność, niezależność.</li>
<li>Praca stacjonarna w firmie oznacza konieczność dojazdów lub pracy według ściśle określonych reguł i procedur. Generuje to koszty i zmniejsza elastyczność w porównaniu do warunków pracy copywritera-freelancera.</li>
</ul>
<h2>Czym zajmuje się copywriter w agencji?</h2>
<p>Trudno jednoznacznie odpowiedź na to pytanie, bo wszystko zależy od profilu firmy oraz konkretnych zadań przypisanych do stanowiska. Zasadniczo najczęstszymi zadaniami copywritera jest tworzenie takich treści jak np. <a href="https://www.agencja-copywriterska.pl/opisy-produktow/">opisy produktów</a> i usług, a także artykuły sponsorowane, blogowe czy zapleczowe.</p>
<img alt="" src="https://www.agencja-copywriterska.pl/wp-content/uploads/2023/05/praca-w-agencji-copywriterskiej-1024x683.jpg" style="width:780px;height:520px"/>
<p><em>Praca w agencji copywritingu polega na tworzeniu treści dla różnych klientów firmy.</em></p>
<p>Copywriting definiuje się jednak szerzej – to też tworzenie treści na strony WWW, wpisów na profile w mediach społecznościowych, newsletterów, zapytań ofertowych czy scenariuszy i haseł reklamowych. Dlatego przed podjęciem pracy w agencji copywritingu (a nawet złożeniem CV) warto upewnić się, w czym specjalizuje się dana firma i czego oczekuje od swoich pracowników.</p>
<h2>Czego wymaga się od copywritera w agencji?</h2>
<p>Do najważniejszych wymagań na stanowisku copywritera należą:</p>
<ul><li>doskonała znajomość słownictwa i zasad języka polskiego oraz „lekkie pióro”;</li>
<li>zaawansowana umiejętność wyszukiwania i interpretowania informacji, danych, źródeł;</li>
<li>znajomość mechanizmów współczesnego marketingu internetowego, zasad SEO czy reklamowego języka perswazji;</li>
<li>umiejętność szybkiego czytania i pisania na dowolny temat,</li>
<li>zdolność do pracy pod presją czasu,</li>
<li>terminowość.</li>
</ul>
<p>W pracy agencyjnej w sposób szczególny przydają się także kompetencje miękkie – umiejętność współpracy projektowej, komunikatywność, łatwość nawiązywania kontaktów. Szczegółowe oczekiwania względem kandydatów na wybrane stanowisko powinny zostać precyzyjnie wyrażone w konkretnej ofercie pracy. Z oczywistych względów wymagania rosną wraz ze znaczeniem stanowiska, dlatego senior copywriterzy czy content managerowie muszą mieć wyższe kwalifikacje od początkujących twórców treści.</p>
<h2>Jak rozliczają się copywriterzy w agencjach?</h2>
<p>To, że znajdziesz pracę w agencji copywritingowej, wcale nie oznacza, że przejdziesz na pełen etat. Standardowa umowa o pracę jest tylko jednym ze sposobów na rozliczenie praktykowanym w branży marketingowej. Ze względu na charakter tego zajęcia naturalnym wyborem są też umowy o dzieło i umowy zlecenie (a więc umowy cywilnoprawne), a także sytuacja, w której prowadzisz jednoosobową działalność gospodarczą i po prostu wystawiasz fakturę firmie, której świadczysz stałe usługi.</p>
<img alt="" src="https://www.agencja-copywriterska.pl/wp-content/uploads/2023/05/Praca-w-agencji-copywriterskiej-na-czym-polega-1024x683.jpg" style="width:802px;height:534px"/>
<p><em>Zarobki w agencji copywriterskiej są tak różne jak obowiązki copywritera.</em></p>
<p>Ważne zatem, aby planując karierę w branży marketingowej, znać swoje prawa i obowiązki wynikające z rodzaju umowy i rozliczenia. Każda z wymienionych form ma swoje plusy i minusy, dlatego to bardzo indywidualny wybór, który wymaga świadomego podejścia.</p>
<h2>Zarobki copywriterów w Polsce</h2>
<p>Określenie zarobków copywriterów w Polsce jest dość trudnym zadaniem, choćby z racji na szeroki zakres obowiązków i różnorodność form zatrudnienia na stanowiskach związanych z tworzeniem treści. <a href="https://poradnikpracownika.pl/-copywriter-zarobki-w-polsce-wymagania-najwazniejsze-cechy">Jak możesz przeczytać w artykule na stronie portalpracownika.pl z 2022 roku</a>, wynagrodzenia w ramach umowy o dzieło wahają się w granicach 1000-4000 zł netto, a na umowę o pracę to średnio 3000 zł netto.</p>
<p>Wiele zależy od wielkości i lokalizacji firmy, doświadczenia pracownika czy wspomnianego już trybu pracy i jego rozliczenia. Warto nadmienić, że w branży copywriterskiej istnieje spora rozbieżność wysokości stawek za standardowe 1000 zł ze spacją tekstu. W praktyce za pojedynczy, krótki opis produktu można otrzymać od kilku do kilkunastu zł, podczas gdy za specjalistyczny artykuł od kilkudziesięciu do nawet kilkuset.</p>
<h2>Porady dla copywriterów szukających pracy w agencji copywritingu</h2>
<p>W ramach swoistego podsumowania przedstawiamy kilka praktycznych porad pomagających w znalezieniu atrakcyjnej pracy w agencji copywriterskiej.</p>
<ol style="list-style-type:1"><li>Szukaj pojedynczych zleceń i nieustannie rozwijaj warsztat, choćby realizując drobne zlecenia dla znajomych przedsiębiorców czy poprzez prowadzenia własnego blogu.</li>
<li>Stwórz portfolio ze swoimi najlepszymi (i najlepiej zróżnicowanymi) tekstami – opisami, artykułami, hasłami reklamowymi itp.</li>
<li>Przygotuj dopracowane, kreatywne i profesjonalne CV, w którym wykażesz swoje kompetencje kluczowe w pracy copywritera. Szukając dobrze płatnej pracy w topowej agencji, warto zainwestować w stronę internetową – wizytówkę, np. z domeną wg schematu imię-nazwisko.pl.</li>
<li>Odpowiadaj na pojawiające się oferty, nawet jeśli aktualnie masz przekonanie, że szanse na zatrudnienie są znikome. To zawsze cenne doświadczenie i większa szansa na sukces.</li>
<li>Buduj relacje interpersonalne np. wśród lokalnych przedsiębiorców i znajomych związanych z szeroko pojętym biznesem i marketingiem.</li>
</ol>
<p>Powodzenia! Praca w agencji copywritingu jest tylko jedną z form zarabiania na tym stanowisku, ale ma wiele atutów i warto rozważać ją z myślą o swojej przyszłości zawodowej.</p>
