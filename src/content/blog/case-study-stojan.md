---
title: "Case study - Stojan S.C. Jak zwiększyliśmy ruch z Google o 406% w 6 miesięcy"
description: "Poprzez współpracę z firmą Stojan udowadniamy, że profesjonalny copywriting połączony z odpowiednio zaplanowanymi działaniami content marketingowymi i..."
publishDate: 2023-06-07
author: "Karol Leszczyński"
category: "SEO i pozycjonowanie"
image: "/blog/case-study-stojan.jpg"
imageAlt: "case study stojan"
featured: false
draft: false
---

<p><strong>Poprzez współpracę z firmą Stojan udowadniamy, że profesjonalny copywriting połączony z odpowiednio zaplanowanymi działaniami content marketingowymi i optymalizacją SEO skutecznie napędza ruch na stronie, pozwala na pozyskiwanie leadów i generuje bezpośrednią sprzedaż. Sprawdź, w jaki sposób zwiększyliśmy liczbę użytkowników z Google na stronie o 406%, poprawiliśmy średnie pozycje w wynikach wyszukiwania o 63% i stworzyliśmy nowy kanał sprzedaży zapewniający stałe dochody z perspektywą kolejnych wzrostów.</strong></p>
<h2><strong>Rozpoznanie potrzeb klienta i ustalenie strategii</strong></h2>
<p>Prosta wizytówka Google, przestarzała i w żaden sposób niepromowana strona internetowa, wpisy w najpopularniejszych katalogach firmowych – to tyle, jeśli chodzi o podejmowane przez firmę Stojan inicjatywy na polu marketingu online. Przedsiębiorstwo, które zajmuje się sprzedażą nowych i używanych silników elektrycznych oraz motoreduktorów, zgłosiło się do nas z prośbą o wsparcie w promocji w sieci. Mieliśmy zrobić „coś, żeby się ruszyło w internecie”. Takie wyzwania bardzo lubimy!</p>
<p>Swoboda działania i podejmowania decyzji oraz otwarta komunikacja pozwoliły nam na dokładne rozpoznanie potrzeb klienta i wdrożenie, a następnie ewaluację podejmowanych działań. Decyzja mogła być tylko jedna: poza wizytówką Google do zmiany nadawało się wszystko. Rozpoczynamy od nowa z zachowaniem aktualnej domeny – w tym przypadku trudno o lepszą (silniki-elektryczne.com.pl z historią od 2005 r. Zacnie!).</p>
<img alt="" src="https://www.agencja-copywriterska.pl/wp-content/uploads/2023/06/Screenshot-2023-06-08-at-01-54-11-Stojan-s.c.-Silniki-Elektryczne-sprzedaz-uzywane-nowe.-Torun-Bydgoszcz-Poznan-1024x577.png" style="width:897px;height:505px"/>
<p><em>Było tak...</em></p>
<p>Klient zajmuje się sprzedażą silników elektrycznych, których ma w ofercie ok. 700 sztuk. Tymczasem strona internetowa pełniła wyłącznie funkcję prostej wizytówki, bez żadnego katalogu produktów. W tej sytuacji nie mogło być inaczej – postanowiliśmy, że postawimy sklep internetowy, w którym udostępnimy aktualny asortyment i damy klientom możliwość bezpośredniego kupna.</p>
<p>Jak to wyglądało wcześniej? Otóż firma Stojan dysponowała co prawda stroną WWW, ale nie było na niej bieżącej oferty. Klienci mogli na nią trafić po wpisaniu w Google ogólnej frazy „silniki elektryczne”, która i tak znajdowała się na dość niskich pozycjach w wynikach wyszukiwania. Ustalenie oferty odbywało się następnie telefonicznie lub e-mailowo. Klient musiał określić swoje potrzeby, a firma odpowiadała.</p>
<img alt="" src="https://www.agencja-copywriterska.pl/wp-content/uploads/2023/06/Screenshot-2023-06-08-at-00-43-45-Katalog-wszystkich-produktow-sklep-z-silnikami-elektrycznymi-i-motoreduktorami-1024x782.png" style="width:818px;height:624px"/>
<p><em>...jest tak.</em></p>
<p>Maksymalnie uprościliśmy i usprawniliśmy ten proces poprzez stworzenie sklepu internetowego z aktualizowaną na bieżąco ofertą, w którym klient ma możliwość złożenia i opłacenia zamówienia. Zaimplementowaliśmy moduł szybkich płatności elektronicznych Przelewy24, w tym BLIK, a następnie przeszkoliliśmy pracowników firmy w obsłudze systemu zarządzania treścią.</p>
<h2><strong>Działania on-site</strong></h2>
<p>Nieco czasu spędziliśmy nad wyborem technologii – skończyło się na Wordpressie i popularnym WooCommerce. Z perspektywy czasu możemy stwierdzić, że był to dobry krok. Całość działa sprawnie, kosztowała niewiele i dobrze wygląda, klient szybko odnalazł się w obsłudze sklepu, a efekty są widoczne, ale o tym za moment. Teraz jeszcze poświęćmy chwilę na opis przeprowadzonych prac.</p>
<p>Dużym wyzwaniem było stworzenie bazy produktów z uwagi na ich liczbę (ok. 700 różnego rodzaju silników elektrycznych i motoreduktorów). Wykorzystując narzędzie Baselinker, wyeksportowaliśmy do niego produkty z najpopularniejszego serwisu ogłoszeniowego w Polsce, po czym zaimportowaliśmy je do sklepu klienta, w dość krótkim czasie tworząc kompletny katalog. Ze względu na mnogość parametrów stosunkowo dużo pracy zajęło zaprojektowanie sprawnej wyszukiwarki umożliwiającej szczegółowe filtrowanie wyników na podstawie kryteriów interesujących użytkownika, jednak sprostaliśmy temu zadaniu.</p>
<img alt="" src="https://www.agencja-copywriterska.pl/wp-content/uploads/2023/06/33-1024x780.png" style="width:719px;height:548px"/>
<p><em>Podstrona kategorii jednego z producentów.</em></p>
<p>Następnym krokiem było odpowiednie zorganizowanie oferty i treści, tak aby zapewnić użytkownikowi sprawną obsługę i czytelność strony, a algorytmom ułatwić skojarzenie jej z pozycjonowanymi frazami. Zdecydowaliśmy się na podzielenie produktów na kategorie pod względem najpopularniejszych kryteriów, czyli:</p>
<ul><li>rodzaj napędu (m.in. silniki trójfazowe, silniki jednofazowe, motoreduktory),</li>
<li>mocy (np. silniki elektryczne 1,1 kW, 20 kW, 100 kW),</li>
<li>producentów.</li>
</ul>
<p>Na wszystkich stronach kategorii i podkategorii umieściliśmy zoptymalizowaną pod kątem SEO treść o długości ok. 3000-4000 zzs., która opisuje zawartość oferty. Rozszerzyliśmy i zoptymalizowaliśmy również tekst na stronie głównej oraz wykonaliśmy i dodaliśmy zdjęcia z wnętrza budynku firmy. Jeszcze pracujemy nad przekonaniem zespołu Stojana do tego, że warto pokazać swoje twarze i mamy nadzieję, że wreszcie to się uda :-)</p>
<h3><strong>Harmonogram prac nad treścią</strong></h3>
<ol style="list-style-type:1"><li><strong>Strona główna</strong>. Najpierw najważniejsze, czyli strona główna, którą zoptymalizowaliśmy pod kątem frazy „silniki elektryczne” i z uwzględnieniem pokrewnych słów kluczowych, jak „sprzedaż”, „używane”, „sklep”, „oferta” czy „katalog”.</li>
<li><strong>Kategorie</strong>. Na początku wzięliśmy pod lupę główne kategorie, które wyznaczają rodzaje napędów elektrycznych oferowanych przez klienta, czyli przede wszystkim silniki trójfazowe i jednofazowe oraz motoreduktory. Właśnie te trzy typy produktów w przeważającej części tworzą asortyment firmy.</li>
<li><strong>Podkategorie</strong>. Chodzi o najpopularniejszych producentów i najpowszechniejsze wartości mocy, czyli np. silniki elektryczne o mocy 1,1 kW czy silniki elektryczne CELMA (polski producent). W porozumieniu z klientem i po własnych analizach ustaliliśmy listę mocy i producentów, dla których przygotowaliśmy osobne podstrony z produktami i treścią na ok. 3000-4000 zzs.</li>
<li><strong>Opisy produktów</strong>. Do opisania mamy ok. 700 produktów, więc jest co robić, a do tego regularnie w asortymencie pojawiają się nowe silniki i motoreduktory. Z uwagi na ilość pracy oraz kwestie budżetowe zdecydowaliśmy się na krótkie <a href="https://www.agencja-copywriterska.pl/opisy-produktow/">opisy produktów</a> o długości ok. 1000 zzs. Wszystkie są w pełni oryginalne i napisane ludzką ręką, a nie z generatorów. Dowiedz się więcej o tym, jak działają <a href="https://www.agencja-copywriterska.pl/blog/generatory-opisow-ai-zanim-skorzystasz-uwzglednij-ryzyko/">generatory opisów AI</a> i czy warto z nich korzystać.</li>
</ol>
<p>Równocześnie realizujemy cykliczne artykuły blogowe dotyczące szeroko pojętych silników elektrycznych prądu stałego. Naszym zadaniem jest wymyślanie tematów i tworzenie tekstów, które mogłyby być interesujące dla czytelników i pomocne w pozycjonowaniu. Czy udaje się nam osiągnąć ten cel? Zachęcamy do własnej oceny i zapoznania się z przygotowanymi treściami pod adresem <a href="https://www.silniki-elektryczne.com.pl/baza-wiedzy/">https://www.silniki-elektryczne.com.pl/baza-wiedzy/</a>.</p>
<img alt="" src="https://www.agencja-copywriterska.pl/wp-content/uploads/2023/06/Screenshot-2023-06-08-at-00-46-58-Baza-wiedzy-1024x819.png" style="width:715px;height:571px"/>
<p><em>Blog o silnikach elektrycznych</em></p>
<h2><strong>Działania off-site</strong></h2>
<p>Nie ukrywamy, że skupiliśmy się przede wszystkim na działaniach on-site. Uznaliśmy, że w przypadku firmy, która dysponuje dużym asortymentem w konkurencyjnych cenach, lepiej postawić na rozwój oferty online i udostępnienie w internecie wszystkich produktów, zamiast „przepalać” pieniądze na bombardowanie linkami strony o charakterze wizytówki, która słabo konwertuje.</p>
<p>Doszliśmy do wniosku, że najkorzystniejszym rozwiązaniem jest długofalowa inwestycja w stworzenie i rozwój sklepu online poprzez dodawanie kolejnych produktów (podstron) oraz kategorii i podkategorii. Pozwala to na pozyskiwanie klientów poszukujących konkretnych silników, którzy teraz mogą zrobić zakupy bezpośrednio na stronie klienta – szybko, wygodnie i bezpiecznie. Nie znaczy to jednak, że całkowicie zrezygnowaliśmy z działań off-site.</p>
<p>W ich ramach skupiliśmy się na:</p>
<ul><li><strong>pozycjonowaniu</strong> – skoncentrowaliśmy się na pozyskiwaniu wartościowych linków z własnego, tematycznego zaplecza SEO i artykułów sponsorowanych publikowanych w odpowiednio dobranych serwisach oraz na blogach,</li>
<li><strong>Google Ads</strong> – zorganizowaliśmy i nadzorujemy produktową kampanię linków sponsorowanych Performance Max,</li>
<li><strong>mediach społecznościowych </strong>– nie ukrywamy, że z uwagi na charakter branży i specyfikę produktów oferowanych przez firmę nie inwestujemy zbyt wiele czasu ani środków w obecność czy reklamę w social mediach; ot, jakiś krótki post od raz na kilka tygodni np. na temat nowego wpisu na blogu i tyle, żeby Facebook o nas nie zapomniał.</li>
</ul>
<h2><strong>Wyniki</strong></h2>
<p>Jakie rezultaty udało się nam osiągnąć w ciągu pół roku współpracy, licząc od początku stycznia do czerwca 2023 r.? Niech wyniki powiedzą same za siebie!</p>
<hr class="has-alpha-channel-opacity"/>
<h3>+406% bezpłatnych wejść na stronę z wyszukiwarki Google RDR.</h3>
<img alt="" src="https://www.agencja-copywriterska.pl/wp-content/uploads/2023/06/2.-Klikniecia-w-Google-1024x502.png"/>
<hr class="has-alpha-channel-opacity"/>
<h3><strong>+63%</strong> wzrost średnich pozycji w Google RDR.</h3>
<img alt="" src="https://www.agencja-copywriterska.pl/wp-content/uploads/2023/06/3.-Srednie-pozycje-1024x306.png"/>
<hr class="has-alpha-channel-opacity"/>
<h3>Ustabilizowanie strony na 4-6 pozycji na najważniejszą frazę – „silniki elektryczne”.</h3>
<img alt="" src="https://www.agencja-copywriterska.pl/wp-content/uploads/2023/06/4.-Silnki-elektryczne-1024x455.png"/>
<hr class="has-alpha-channel-opacity"/>
<h3>Wykres liczby odwiedzin witryny z bezpłatnych wyszukiwań w Google – czerwoną strzałką zaznaczony moment, w którym zaczęliśmy się zajmować stroną klienta.</h3>
<img alt="" src="https://www.agencja-copywriterska.pl/wp-content/uploads/2023/06/5.-Klikniecia-ostatnie-12-miesiecy-1024x439.png"/>
<hr class="has-alpha-channel-opacity"/>
<h3>Stworzenie nowego kanału sprzedażowego generującego wymierne dochody dla klienta.</h3>
<img alt="" src="https://www.agencja-copywriterska.pl/wp-content/uploads/2023/06/6.-Sprzedaz-1-1024x751.png"/>
<p>Podsumowując, poprzez zmianę charakteru strony klienta z wizytówki na sklep internetowy z prawdziwego zdarzenia udało się nam uzyskać znaczący wzrost ruchu i pozycji w wynikach wyszukiwania. Zaprojektowaliśmy strukturę sklepu, zaopatrzyliśmy go w bazę produktów i przygotowaliśmy kompletne, oryginalne i zoptymalizowane pod SEO treści, o które regularnie wzbogacamy witrynę. Stworzyliśmy nowy kanał sprzedaży, który generuje dla klienta zamówienia i daje solidną bazę pod wzrost przyszłych dochodów.</p>
<p>Krótko mówiąc, zamieniliśmy przestarzałą stronę wizytówkową w rozbudowany, profesjonalny sklep internetowy z prawdziwego zdarzenia, który dzięki inwestycji w stałe poszerzanie oferty i treści generuje kolejne leady i napędza sprzedaż. </p>
<p><strong>Jeżeli również chcesz rozwinąć swój biznes, zapraszamy do kontaktu i współpracy. Jesteśmy przekonani, że będziemy w stanie zaproponować rozwiązania, które pomogą realizować Twoje cele biznesowe i sprzedawać więcej!</strong></p>
